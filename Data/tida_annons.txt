Riksrevisionen söker verksamhetsutvecklare med fokus på teknik, innovation och data

Vi befinner oss i ett spännande skede med målsättningen att bli en myndighet i framkant! Vi ska bland annat öka inslaget av datadrivet arbete i hela verksamheten.

Avdelningen för ledningsstöd stöttar riksrevisorn i uppdraget att styra och leda verksamheten. Vid ledningsstödet finns en funktion för teknik, innovation och data, som ska driva på Riksrevisionens data- och teknikdrivna transformation. Funktionen ska bland annat inspirera till förändrat beteende, förespråka ny teknik och sporra andra att lära sig mer om hur teknik kan bidra till att effektivisera arbetssätt. Idag arbetar sju medarbetare med olika bakgrund på funktionen. Vi söker nu även dig, som kan bidra till förändringsarbetet med kunskap och relevant erfarenhet inom teknik, innovation och data.

Arbetsuppgifter

Du kommer att arbeta i ett team med experter inom exempelvis maskininlärning, innovationsledning och digitalisering. Din roll blir att tillsammans med dina kollegor vägleda Riksrevisionen på strategisk nivå i att införa datadrivna arbetssätt och processer. Du bidrar med nya perspektiv och erfarenhet av att arbeta med teknikdriven förändring. Det handlar bland annat om att analysera vad det innebär att arbeta datadrivet, hur ett datadrivet arbetssätt kan implementeras och vilka resultat som kan förväntas. Du kommer också att ha en viktig roll i Riksrevisionens innovationsprocess genom att exempelvis bevaka och analysera hur ny teknik påverkar staten och Riksrevisionens verksamhet liksom genom att utveckla metoder och arbetssätt baserade på ny teknik.

Vi söker

Vi söker dig som har akademisk ekonom- eller ingenjörsexamen med 2–3 års relevant arbetslivserfarenhet. Det är meriterande om du har arbetat med att införa tekniska system i organisationer. Utöver detta bör du vara van att analysera vilka behov användare har av tekniska hjälpmedel. Du är ansvarstagande, noggrann och driver arbetet framåt genom ett strukturerat arbetssätt. Du är en lagspelare med god förmåga att knyta nya kontakter och att samarbeta. Det är en fördel om du också har erfarenhet av att arbeta konsultativt. En viktig förutsättning är att du är pedagogisk och kan uttrycka dig väl på svenska i både tal och skrift. Vi fäster stor vikt vid dina personliga egenskaper.